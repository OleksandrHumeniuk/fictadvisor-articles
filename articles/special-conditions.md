---
title: Спеціальні умови щодо участі у конкурсній пропозиції
author: Відділ гайдів, @hoshion
---

![пільги для жертв рф (1).jpg](https://telegra.ph/file/2315d25df9c04f52359e3.jpg)

## **Вступ**

*Міністерством освіти та науки* кожного року затверджується перелік умов та осіб, яким надаються спеціальні умови щодо участі у конкурсі на місця державного замовлення (тобто бюджетні). До цього переліку входить:

- зарахування на підставі **позитивної оцінки** індивідуальної усної **співбесіди**/**творчого конкурсу** на бюджетні місця;
- участь у конкурсі за **квотою-1**, **квотою-2** на бюджетні місця, з можливістю використання індивідуальної усної співбесіди замість НМТ/ЗНО
- **переведення на вакантні бюджетні місця**, якщо особа не зарахована на інше бюджетне місце.

Давайте визначимось: що таке *квота-1* та *квота-2*, *індивідуальна усна співбесіда*; хто претендує на ці умови та як реалізований вступ на їхній основі у 2022 році в КПІ

## **Терміни**

У межах КПІ та більш просто ці визначення виглядають так:

> **Квота-1** та **Квота-2** —  це максимальна кількість бюджетних місць в конкурсі, які можуть бути використані людьми під час вступу на основі ПЗСО (повної загальної середньої освіти), які мають право на спеціальні умови щодо участі у конкурсі
> 

Тобто, *квота-1* та *квота-2* —  це бюджетні місця в конкурсному списку, виділені для осіб, яким надаються спеціальні умови щодо участі в конкурсі.

Про співбесіду маємо таке:

> **Індивідуальна усна співбесіда** (далі — співбесіда) — форма вступного випробування, яка передбачає очне оцінювання підготовленності вступника з одного, двох або трьох предметів, за результатами якої за кожний предмет виставляються оцінки за шкалою 100-200 або ухвалюється рішення про негативну оцінку вступника (”незадовільно”).
> 

## **Хто претендує?**

Ми розглянули визначення термінів, які застосовуються у контексті спеціальних умов вступу. Тепер давайте визначимо категорії людей, які підпадають під окремі умови з переліку.

# **Проходять вступні випробування у формі співбесіди особи:**

- **з інвалідністю внаслідок війни** (стаття 7 [Закону](https://zakon.rada.gov.ua/laws/show/3551-12#Text) “Про статус ветеранів війни, гарантії їх соціального захисту”);
- яким надано право на прийом поза конкурсом згідно з [Законом](https://zakon.rada.gov.ua/laws/show/796-12#Text) “Про статус і соціальний захист громадян, які **постраждали внаслідок Чорнобильської катастрофи**” (пункт 26 ч. 1. ст. 20 та пункт 4 ч. 3 ст. 30);
- **з інвалідністю, які неспроможні** відвідувати заклад освіти.

У разі позитивної оцінки особа **рекомендується** до зарахування за державним замовленням. Тобто абітурієнт **не бере** участі у конкурсі і зараховується поза ним.

## **Належать до Квоти-1 у конкурсній пропозиції:**

*Мають право проходити вступні випробування у формі співбесіди замість НМТ особи:*

- **постраждалі учасники Революції Гідності** (пункт 10 ст. 7 [Закону](https://zakon.rada.gov.ua/laws/show/3551-12#Text) “Про статус ветеранів війни, гарантії їх соціального захисту”);
- **учасники бойових дій** (стаття 6 [Закону](https://zakon.rada.gov.ua/laws/show/3551-12#Text) “Про статус ветеранів війни, гарантії їх соціального захисту”);
- яким комісією при РЦОЯО **відмовлено в реєстрації для участі** в 2022 році в зовнішньому незалежному оцінюванні через неможливість створення [особливих умов](https://zakon.rada.gov.ua/laws/show/z1708-16/paran4#n4) (за медичним висновком №086-3/о);
- яким на запит до УЦОЯО щодо створення [спеціальних умов](https://zakon.rada.gov.ua/laws/show/z1708-16/paran4#n4) для проходження НМТ **було відмовлено** через відсутність організаційно-технічних можливостей (за умови наявності медичного висновку щодо необіхдності надання таких умов);
- **з порушенням зору**, що використовували під час навчання шрифт Брайля та які потребують спеціальних умов.

Такі особи **можуть** поєднувати результати співбесіди та ЗНО 2019-2021 років будь-яким чином.

*Не мають права проходити вступні випробування у формі співбесіди замість НМТ:*

- діти-сироти;
- діти, позбавлені батьківського піклування, особи з їх числа.

## **Належать до Квоти-2 у конкурсній пропозиції:**

*Мають право проходити вступні випробування у формі співбесіди замість НМТ особи, місцем проживання яких є:*

- тимчасово окупована територія **АР** **Крим;**
- тимчасово окупована територія **окремих районів Донецької та Луганської областей;**
- **населені пункти на лінії зіткнення** (згідно з [Розпорядженням](https://zakon.rada.gov.ua/laws/show/1085-2014-%D1%80#Text)) та адміністративної межі;
- **особливо небезпечні території** ([Перелік](https://zakon.rada.gov.ua/laws/show/z0453-22#Text)).

А також особи, які **виїхали** з тимчасово окупованих територій **після 1 січня 2022 року.**

Такі абітурієнти **не можуть** поєднувати результати співбесіди та ЗНО 2019-2021 років.

## **Пріоритетно підлягають переведенню на вакантні бюджетні місця особи:**

- які є дітьми **загиблих осіб**, визначених в 1 ч. 10 ст. [Закону](https://zakon.rada.gov.ua/laws/show/3551-12#Text) “Про статус ветеранів війни, гарантії їх соціального захисту”, особи з їх числа;
- один із батьків яких **помер** внаслідок ушкоджень здоров’я, одержаних **під час участі у Революції Гідності;**
- один із батьків — **учасник бойових дій на території інших держав**, який **пропав** безвісти, **загинув** внаслідок ушкоджень здоров'я або має захворювання, отриманого під час таких бойових дій;
- у яких один із батьків **був військовослужбовцем, який загинув** чи **пропав безвісти** під час виконання ним служби;
- у яких один із батьків **був поліцейським, який загинув** чи **пропав безвісти** під час виконання ним служби, протягом 3 років після здобуття відповідної загальної середньої освіти.

## **Можуть бути переведені на вакантні бюджетні місця:**

- **особи з** **інвалідністю I, II** **груп** та **діти з інвалідністю** віком до 18 років, яким не протипоказане навчання за обраною спеціальністю;
- **особи з інвалідністю**, які є учасниками ліквідації наслідків **аварії на Чорнобильській АЕС** та потерпілими від цієї катастрофи, які підтвердили причинний зв’язок інвалідності з катастрофою; **хворі на променеву хворобу** (категорія 1); особи, які **постійно проживали** у зоні безумовного відселення з моменту аварії до прийняття постанови про відселення (категорія 2);
- діти осіб, які є **постраждалими учасниками Революції Гідності**, **учасниками бойових дій**, особами з інвалідністю внаслідок війни, відповідно до [Закону](https://zakon.rada.gov.ua/laws/show/3551-12#Text) “Про статус ветеранів війни, гарантії їх соціального захисту”, особи з їх числа;
- **шахтарі** зі стажем **не менше 3 років**, а також особи, **батьки яких є шахтарями** зі стажем **не менше 15 років** або які загинули внаслідок нещасного випадку на виробництві чи стали особами з інвалідністю I та II груп;
- ті, хто підлягає під **квоту-1** та **квоту-2;**

*Якщо конкурсний бал вступника менший від прохідного **не більше ніж на 15 балів** та якщо це спеціальність, якій **надається підтримка** держави:*

- **внутрішньо переміщені особи** відповідно до [Закону](https://zakon.rada.gov.ua/laws/show/1706-18#Text) “Про забезпечення прав і свобод внутрішньо переміщених осіб”.
- діти з **багатодітних сімей** (5 та більше дітей);

Можуть бути переведені тільки ті особи, які **не отримали** бюджетного місця в інший конкурсній пропозиції та зараховані на контрактне місце в цій пропозиції.

Варто зазначити, що до цих категорій належать абітурієнти, які **не вказали** “Претендую на участь у конкурсні **виключно** на місця за кошти фізичних та/або юридичних осіб, повідомлений про неможливість переведення в межах вступної кампанії на місця державного та регіонального замовлення”.

## **Реєстрація вступників**

Детально про реєстрацію вступників, які мають право на спеціальні умови участі в конкурсному відборі, написано на [сайті Приймальної коміії КПІ](https://pk.kpi.ua/spec-umovy2022/).

Для того, щоб претендувати на будь-які пільги та спеціальні умови і на підставі цього взяти участь у конкурсі, треба надати відповідні [документи](https://pk.kpi.ua/wp-content/uploads/official-documents/spec-umovy.pdf), що підтверджують ваш статус ([зразки](https://pk.kpi.ua/wp-content/uploads/official-documents/zrazky-documentiv.pdf)) та пройти [реєстрацію](https://anketa.kpi.ua/).